---
linkTitle: Prinsipper
title: "Prinsipper for digital bevaring i Nasjonalbiblioteket"
weight: 1
date: 2023-09-26
lastmod: 2025-05-21
draft: false
tags: [Policy, Principles]
authors: 
  - name: Digital Preservation Team
    image: /images/NB-svart.png
aliases: ["/docs/principles/nln-digipres-principles-no/"]
---

## 1. Sørg for at digital bevaring skjer på en bærekraftig måte

Ha et bevisst og kritisk forhold til hvilke filer som skal bevares, og hvilke filformater som velges.
Hver fil som tas inn i bevaringsomgivelsene medfører en **evig** kostnad i form av behov for forvaltning over tid. 
Unngå unødvending duplisering av data og unødvendig store filer. 

Bevaring innebærer kontinuerlig lagring, overvåking, sikkerhetskopiering, migrering til nye formater eller teknologier, og/eller emulering av de bevarte filene. 
Forvaltningsbehovet følger materialet så lenge det anses som bevaringsverdig. 

Bevaring medfører også løpende materielle kostnader som strøm, innkjøp og bytting av lagringsmedium og teknisk infrastruktur. 
Ved valg av lagringsløsninger bør det legges vekt på teknologier som er miljøvennlige og energieffektive. 

Ha gode lagringsstrategier som balanserer tilgjengelighet mot ressursbruk, og som sikrer forutsigbar bevaring. 
Rammebetingelser for bevaring kan endre seg over tid.

## 2. Bruk veldokumenterte og åpne filformater hvis mulig

Dette øker muligheten for at vi kan lese og forstå filen nå og i framtiden.
Gode formatvalg gjør forvaltningen enklere over tid.
Proprietære og udokumenterte filformater kan ha kort og uforutsigbar levetid.
Nasjonalbiblioteket anbefaler å bruke følgende filformater: [foretrukne filformater](/docs/formats/ "Linken til dokumentet med liste over foretrukne filformater").

## 3. Ta vare på originalfilen

Fremtidige formatkonverteringer inneholder alltid en risiko for at innholdet kan endres på en uønsket måte, enten bevisst, eller ved feil i konverteringsprogram.
Å ta vare på originalfilen gjør at det alltid vil være mulig å konvertere på nytt.
Med originalfilen menes den opprinnelige avleverte filen.

## 4. Kontroller filer som skal bevares

Generer [sjekksum](https://no.wikipedia.org/wiki/Sjekksum "Nærmere beskrivelse av hva en sjekksum er") så tidlig som mulig. 
Da kan du til enhver tid kontrollere om filen er uforandret.  
Kontroller og dokumenter filens tilstand. 
Kontroller filtype og valider at innholdet i filen er hva det utgir seg for å være

## 5. Ta vare på nok metadata til at filene er forståelige og gjenfinnbare

Denne informasjonen skal sikre at filene kan forvaltes, forstås, benyttes og gjenfinnes i fremtiden, uavhengig av eksterne omgivelser. 
Dette bidrar til å styrke samlingens integritet.

- **Tekniske metadata** som informasjon om filformat, filstørrelse, struktur, etc.
  Dette gir detaljert kunnskap om filen.
  Styrker samlingens integritet og bedrer kvaliteten på planlagte bevaringsaktiviteter knyttet til formatkonvertering o.l.
- **Administrative metadata** som filenes kilde, hvordan de er skapt og behandlet, rettighetsinformasjon, og annen proveniens.
  Disse gir kunnskap om filenes opphav og historikk, og bidrar til å kunne sannsynliggjøre innholdets troverdighet.
- **Deskriptive metadata** som informasjon om handling, motiv, kreditering, osv.
  Disse beskriver det intellektuelle innholdet i filene og gjør innholdet forståelig og gjenfinnbart.

## 6. Bruk en standard for strukturering av filer

Standardisering muliggjør effektiv utveksling av innhold og metadata på en uniform måte uavhengig av materialtype og avleverer. 
Det gir tilgang til dokumentasjon og støtteverktøy. Nasjonalbiblioteket benytter [eArchiving](https://eark.online/ "Offisiell nettsiden for E-ARK") [standarden](https://dilcis.eu/specifications "Spesifikasjoner og rettningslinjer for E-ARK med mer").

## 7. Dokumenter bevaringsaktiviteter på en standardisert måte

Det styrker samlingens integritet og bedrer kvaliteten på planlagte bevaringsaktiviteter.
Nasjonalbiblioteket bruker [PREMIS](https://www.loc.gov/standards/premis/ "Offisiell nettside for PREMIS") til dette.

## 8. Filer skal kunne leses og forstås i nåtid

Dersom det ikke er mulig å åpne filen i nåtid er det lite sannsynlig at det vil være mulig i framtid. 
Dette krever overvåking av filformater og avspillingsplattformer for å kunne iverksette nødvendige tiltak. 
Nasjonalbiblioteket anbefaler å følge med på [“The Global Bit List of Endangered Digital Species“](https://www.dpconline.org/digipres/champion-digital-preservation/bit-list "The Global 'Bit List' of Endangered Digital Species").

## 9. Sørg for at filen er lagret i flere eksemplarer

Flere kopier av filen reduserer sannsynligheten for at materialet går tapt pga. tekniske eller fysiske hendelser som påvirker enkeltfiler. 
Nasjonalbiblioteket følger 3+2+1 prinsippet. Det vil si 3 filkopier, på 2 forskjellige lagringsteknologier, hvor 1 filkopi er lagret på annen geografisk lokasjon.
